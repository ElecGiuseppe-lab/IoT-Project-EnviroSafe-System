# IoT-Project-EnviroSafe-System

In questo progetto viene affrontato lo sviluppo di un sistema intelligente, basato su tecnologia IoT (Internet of Things), per il monitoraggio da remoto e la sicurezza indoor in ambito residenziale, misurando parametri ambientali quali: temperatura, umidità, presenza di fiamme, gas pericolosi e/o sostanze tossiche quali: gas propano (LPG) e monossido di carbonio (CO), attraverso l’utilizzo di un nodo sensore, elemento principale di una Wireless Sensor Network (WSN), in combinazione con altri componenti.

La logica di tale sistema è costituita principalmente dal microcontrollore del mote TelosB (MSP430) in combinazione con l’unità centrale di Arduino (ATMega328P) e del dispositivo Bolt (Tensilica Xtensa LX106), quest’ultimo equipaggiato di un modulo Wi-Fi ESP8266. Il mote è stato interfacciato con sensori analogici/digitali per misurare periodicamente i parametri ambientali, costituiti da: temperatura, umidità relativa, concentrazione di LPG (gas propano), concentrazione di CO (monossido di carbonio) e presenza di fiamme, i quali vengono successivamente elaborati dal mote, confezionati in un frame di pacchetti e inviati al micro-controllore Arduino tramite protocollo UART, il quale, a sua volta, dopo averli ricostruiti e salvati in apposite variabili, li trasmette al modulo Wi-Fi del micro-controllore Bolt (gateway) sempre tramite protocollo UART (l’intervallo di tempo di trasmissione dati viene eseguito ogni secondo). Arduino, inoltre, è responsabile del controllo automatico degli attuatori in funzione delle condizioni ambientali. Tra questi vi sono: un allarme sonoro che entra in funzione qualora venga rilevata la presenza di fiamme, e un sistema di ventilazione che viene attivato qualora le concentrazioni di LPG e CO superano i valori di soglia impostati. Una volta che il modulo Wi-Fi riceve il flusso di dati, questi vengono inviati alla piattaforma Bolt Cloud IoT per il monitoraggio da remoto attraverso un’apposita applicazione web accessibile per mezzo di un browser web. Uno degli svantaggi della piattaforma cloud Bolt è che non consente una visualizzazione dei dati in tempo reale, ma impone un limite minimo di aggiornamento pari a 30s.

N.B.
I parametri ambientali, tra cui temperatura dell’aria, umidità relativa dell’aria, concentrazioni di LPG, concentrazioni di CO e presenza di fiamme, sono stati selezionati per determinare le condizioni ambientali indoor in ambito residenziale. Per misurare questi parametri ambientali sono stati utilizzati sensori quali: Sensirion SHT11 (temperatura e umidità), MQ-6 (LPG), MQ-7 (CO), KY-026 (rilevatore di fiamma).
Il sensore Sensirion SHT11 risulta già integrato sul TelosB, mentre gli altri sensori esterni vengono interfacciati con il mote attraverso il connettore di espansione a 16-pin, sfruttando i canali ADC.
Un circuito partitore di tensione viene utilizzato per stabilizzare la tensione, poiché i sensori esterni ed il mote, con cui questi si interfacciano, operano a diversi livelli di tensione.
Il sistema è stato inoltre dotato di attuatori quali: un allarme sonoro, costituito da un buzzer passivo e un led, che entra in funzione qualora venga rilevata la presenza di fiamme, e un sistema di ventilazione che viene attivato qualora le concentrazioni di LPG e CO superano i valori di soglia impostati. Quest’ultimo, per questioni di indisponibilità e spazio, è stato realizzato attraverso l’utilizzo di un semplice led.




